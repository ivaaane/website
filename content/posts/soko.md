---
title: soko li seme
date: 2025-07-01
series: "sona"
---

mi pali e lipu ni tawa [lipu tenpo nanpa supa](https://liputenpo.org/lipu/nanpa-supa/)

---

tenpo pini mute la jan li toki e ni3  
soko en kasi li sama  
ni li lon ala taso jan mute li awen toki e ni  
sona soko li lili lon tenpo ni a  
tan ni la mi wile toki e ni3 tawa sina  
soko li seme

lukin la soko li kili lili  
kili mute li linja tan anpa li supa sike lon sewi  
taso kili li soko ale ala a  
soko li suli a lon insa ma  
kili li lon selo taso  

open la soko li ijo lili  
ona li pana e linja walo tawa ale pi insa ma  
linja li pana e moku tawa ijo li ken mama e soko sin  
taso mute la soko li pana e kili tawa selo ma  
kili li suli la ona li pana e kon ko  
kon ni li jo e sike mute lili lili a li mama e soko sin  

kili li ken sijelo ante mute  
ona li ken supa lon linja li ken sike li ken supa lon sinpin li ken ko...  
sama la kili li ken kule ale  
soko mute la sina moku e ona la sina moli  
soko li ni tan ni3  
ona li wile awen  
ante la soko mute li pona a tawa sijelo a  
sina wile lon sijelo wawa la o pana e soko pona tawa moku ale  
soko seli li suwi tawa uta  

sama kasi ala la suno li ike tawa soko  
ona li wile e telo e pimeja  
ni la soko li moku e seme  
soko mute li moku e ijo moli  
soweli anu kasi li moli la soko li tawa sijelo ona li moku e ona li weka e ona  
kasi ale li loje li moli li tawa anpa ma la soko li moku e ona ale a  
soko li lon ala la ijo moli li weka ala  
soko li ken moku ante kin  
soko nasa li utala e pipi li moku tan ona  

soko ante en ijo ante pi soko ala li wan li pana e pona tawa ona ante tan moku  
sina lukin e kiwen la ijo supa lili jelo li ken lon  
ijo ni li soko li kasi a  
kasi li pana e moku tawa soko la soko li awen e kasi  
pini la kasi li toki tawa kasi ante kepeken linja walo soko  

ma mi la soko li suli a tawa kulupu  
ma pi jan ala la kili soko li mute  
jan li alasa e ona li seli e ona li moku lon kulupu  
ma lete la kili li mute ala  
taso sina ken ala lukin e soko la soko li awen lon  
soko li lon ala la ijo ala ante li ken lon  
soko li suli  
